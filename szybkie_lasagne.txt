SKŁADNIKI

makaron do lasagne – 1 opakowanie
masło
FARSZ
kiszona kapusta – 600 g
mięso mielone, z łopatki – 250 g
mięso mielone, wołowe – 250 g
koncentrat pomidorowy – 2 łyżki
pomidory pelati, krojone, bez skórki – 800 g
suszone pomidory w zalewie – 400 g
czosnek – 2 ząbki
miód – 3-4 łyżeczki
papryczka chili – 2 szt.
tymianek – kilka gałązek
oliwa z oliwek
pieprz czarny
sól
SOS BESZAMELOWY
mleko 3,2% – 550-600 ml
masło – 3 łyżki
mąka pszenna – 2 łyżki
czosnek – 2 ząbki
suszone pomidory – 1 łyżka
gałka muszkatołowa – 1 łyżeczka
miód – 1 łyżeczka
biały pieprz
sól
bazylia – 1 pęczek
ser grana padano – 30 g

PRZYGOTUJ
piekarnik rozgrzany do 180°C
dużą patelnię
dużą miskę
2 średniej wielkości garnki
trzepaczkę
duże naczynie żaroodporne
KROK 1
Listki oderwane z kilku gałązek tymianku siekamy. 2 ząbki czosnku kroimy na cienkie plasterki. Na rozgrzaną patelnię wlewamy odrobinę oliwy, po czym podsmażamy czosnek, tymianek i przesiekaną kiszoną kapustę. Dodajemy 2 łyżeczki miodu, posiekaną papryczkę chili i czarny pieprz. Smażymy jeszcze chwilę, co jakiś czas mieszając. Kapustę przekładamy do miski. Na tej samej patelni na odrobinie oliwy smażymy 2 rodzaje mięsa mielonego. Następnie łączymy z przygotowaną wcześniej kapustą. Jeszcze chwilę smażymy. Dodajemy koncentrat pomidorowy oraz pomidory pelati. Podlewamy niewielką ilością wody i dusimy na wolnym ogniu przez 10-15 minut. Farsz do lasagne doprawiamy odrobiną miodu, pieprzem, solą i papryczką chili. Dodajemy pokrojone w paseczki suszone pomidory i mieszamy.

KROK 2
Siekamy bazylię, pozostawiając kilka gałązek do ozdoby gotowego dania. Na dnie garnka podgrzewamy odrobinę wody. Następnie dodajemy mleko i zagotowujemy. Doprawiamy gałką muszkatołową i dodajemy posiekane ząbki czosnku. W drugim garnku rozpuszczamy masło, dodajemy mąkę, podsmażamy, ciągle mieszając, aż do uzyskania jasnozłotego koloru. Do gorącego mleka dodajemy porcjami zasmażkę i intensywnie mieszamy trzepaczką aż do uzyskania gładkiego, niezbyt gęstego sosu. Doprawiamy solą, białym pieprzem, bazylią i łyżką drobno pokrojonych, suszonych pomidorów. Doprowadzamy do wrzenia i zdejmujemy z ognia.

KROK 3
Piekarnik rozgrzewamy do 180°C. Naczynie żaroodporne smarujemy niewielką ilością masła. Na dno wylewamy odrobinę sosu beszamelowego. Nakładamy płaty makaronu, porcję beszamelu oraz farsz mięsny. Czynność powtarzamy do całkowitego wypełnienia naczynia. W zależności od wielkości naczynia powstaną 3-4 warstwy. Ostatnią warstwę makaronu polewamy resztą sosu beszamelowego i posypujemy startym serem grana padano. Lasagne wstawiamy do rozgrzanego piekarnika, pieczemy minimum 45 minut. Upieczone lasagne kroimy na prostokątne porcje i podajemy udekorowane listkami bazylii.